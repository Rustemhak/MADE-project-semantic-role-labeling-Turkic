TITLE: Экономика ахуалы: Ақпараттар
URL: http://zhasalash.kz/ekonomika/43.html
META: "Жас Алаш" республикалық газет|"/ekonomika/43.html"
DATE: 29.09.2009
AUTHOR(S): N/A
TEXT:
Шымкентте автобустар тоқтап қалғалы тұр
Шымкентте жанармай қымбат әрі тапшы. Осының кесірінен автобустар мүлде тоқтап қалуы мүмкін. Қазірдің өзінде көліктердің 15-20 пайызы жолға шықпаған. Соңғы екі-үш күнде Шымкентте барлық жанармай түрі кемінде 20 пайызға қымбаттапты. Аи-92 жанармайдың бір литрі – 100, ал Аи-96 – 120 теңгеден сатыла бастаған. Литрі 52 теңгеден сатылып жатқан А-80 маркалы жанармайдың бағасы 88 теңгеге жеткен. Сол қымбат жанармайдың өзі тапшы. Жанар-жағармай бекеттері талоны барларға ғана қызмет көрсетуде.
Тоғыз банк жабылады
Қазан айының бірінші күні Қазақстанда 9 банк жабылуы мүмкін. Өйткені, Алматы мен Астанада жұмыс істейтін банктердің жеке капиталы алдағы айдан бастап кем дегенде 3-5 миллиард теңге болуы керек. Бұл шарт орындалмаған жағдайда, қаржы ұйымдары жабылуға тиіс. Жабылудан сақтайтын бірден-бір жол – банктер бірігуі керек немесе Алматы мен Астанадан өзге қалаға көшуі қажет. Өздерінің айтуынша, Қаржыны бақылау жөніндегі агенттік осы ережені енгізгенде аймақтардағы банк жүйесін дамытуды көздеген көрінеді. Ал тәуелсіз сарапшылардың болжауынша, бұл талап аз дегенде 12 банкті құрдымға жібермек.
Жылдық инфляция – 8-8,5 пайыз
Биылғы жылдың төртінші тоқсанында инфляция 3-3,2 пайыз болмақ. Бұл –желтоқсан айының аяғында жылдық инфляция 8-8,5 болады деген болжаммен сәйкес. Ұлттық банк өзінің ресми сайтында инфляция туралы осылай дейді.
Ұлттық банктің есебінше, үшінші тоқсанда Қазақстандағы инфляция 1,6-1,8 пайыз болуға тиіс. Жақын арадағы инфляцияға ең алдымен маусымдық фактор әсер етпек. Әдеттегідей, шілде мен қыркүйек айларының аралығында инфляция қарқыны біршама төмендейді. Азық-түлік тауарлары: жеміс-жидек, ет және сүт өнімдері арзандай бастайды. Есесіне, жанар-жағармай, тасымал мен білім беру мекемелеріндегі қызмет қымбаттайды. «Қыркүйек айында инфляцияның жылдық көрсеткіші 6,8-7 пайыз болады», – дейді Ұлттық банк.
Еуро бағамы 224 теңгеден асты
Сарапшылар дүрлігіске ешқандай негіз жоқ деп басу айтса да, халық АҚШ долларынан тезірек құтылып, ақшасын жаппай еуроға ауыстыра бастады. Соңғы кездері жекеменшік валюта айырбастау дүңгіршектерінің алдында кезек үзілер емес. Ал дүңгіршек қызметкерлері валюта бағамы жазылған тақтайшаларды ауыстырып үлгермеуде. Еуро бағамы 224 теңгеден асып барады. Айта кетерлік жайт, Ұлттық банк доллар бағамын өсірмей ұстап тұрса, еуро еркін айналымда. Сарапшылардың пікірінше, еуро бағамының былай күрт өсуі де уақытша құбылыс. Өйткені, жақын арада еуро доллардың орнын басып, ығыстырып шығара алмайды.
