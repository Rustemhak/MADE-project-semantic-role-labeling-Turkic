TITLE: Жетектегі бастық топтарға қосылмауды қалайды
URL: http://zhasalash.kz/saraptama/1370.html
META: "Жас Алаш" республикалық газет|"/saraptama/1370.html"
DATE: 26.03.2010
AUTHOR(S): N/A
TEXT:
Парламент Сенатының төрағасы Қасым-Жомарт Тоқаев елдегі танымал әрі тәжірибелі саяси қайраткерлердің бірі. Оны елшіліктегі қатардағы референттен сыртқы істер министрі деңгейіне дейін көтерілген санаулы дипломаттардың қатарына да жатқызуға болады. Дау-дамайдан, атышулы қоғамдық-саяси тартыстардан Қ.Тоқаев алыс жүргенді ұнатады. Бәзбіреулер сияқты ол премьер-министр кезінде елдегі олигархтық-отбасылық топтардың мүддесін қорғаштап, аузын күйдіріп алған. Содан кейінгі сәтте Тоқаев бір ғана адамның сөзін сөйлеп, қамын күйттеуге көшті. Оның сиынары да, табынары да – президент Н.Назарбаев. Қазақстандық әккі дипломат өзінің ел президентіне мәңгілік қарыздар екенін дәлелдеп бағуға тырысады.
Назарбаев пен Тоқаев 1985 жылы Қытайда танысқан. Дәл сол жылы Қазақ КСР-інің Министрлер кабинетінің төрағасы Н.Назарбаев Қытайға ресми сапармен келеді. Ол кезде Қ.Тоқаев кеңестік елшіліктегі қарапайым қызметкер. 1997 жылы жарық көрген кітабында ол былай деп жазды: «Қытайға келген КСРО делегациясын Лев Толкунов бастап келсе де (КСРО Жоғары кеңесінің төралқа жетекшісі), іс жүзінде топты Н.Назарбаев басқарды. Оның қатысуынсыз делегация өкілдері, соның ішінде Лев Толкуновтың өзі де ресми кездесулер былай тұрсын, тіпті шай ішуге де отырмайтын. Нұрсұлтан Назарбаевпен әңгімеден соң елшілік қызметкерлеріне мынаны айттым: «Біз жаңа ғана Қазақстанның болашақ басшысымен сөйлескен сияқтымыз». Сонымен бірге, Қ.Тоқаев «бес жылдан кейін өзінің болжамы расқа айналғаны» туралы да жазды. Қазақстан тәуелсіздік алған соң президенттің шақыртуымен елге оралған Қ.Тоқаев сыртқы істер министрінің орынбасары болып тағайындалды. 1994 жылы Сыртқы істер министрі қызметіне кірісті. Үш жыл бойы үкіметті басқарып, Қазақстанның премьер-министрі болды. Кейін сыртқы істер министрімен қатар мемлекеттік хатшы қызметінің де «қызығын» көрді. Қазір ол елдің «екінші адамы», яғни конституция бойынша, бүгінгі президент түрлі себептермен өз қызметін атқара алмаса, оның орнын келесі мемлекет басшысы сайланғанша парламент сенатының төрағасы басады. Қасым- Жомарт Кемелұлын осындай абыройлы қызметке тағайындаған президенттің оған деген сенімін көрсетеді бұл. Ол да өз кезегінде Н.Назарбаевтың «үмітін» ақтап, айтқанын екі еткен кезі болмады.
Тоқаевтың президентпен таныстығы Қытайда басталған. Бірақ, ол өзін Н.Назарбаевқа жақын таныстырып, қызметке шақыртқан кім екенін кітабында жазбады. Ал көпшілік қауым оны ашық айтып та, жазып та жүр. Тоқаевты саяси аренаның биік шыңдарына шығарып, оны лауазымды қызметтерге көтеруге ықпал еткен – Қанат Саудабаев. Тіпті үкіметті басқарған тұсында да «циркач» премьер-министр Тоқаевқа әмірін жүргізіп, басшылықты қолына алғаны туралы сарапшылар көп айтты. Бірқатар БАҚ-тың болжауынша, Қасым-Жомарт Тоқаев ешбір топтың қатарына қосылмаса да, оған Қанат Саудабаевтың ықпалы күшті. Дипломаттың шаруашылық пен экономиканы жетік меңгермеуі оның премьер-министр атануына кері әсерін тигізген жоқ. Оны бұл қызметке отырғызуының астарында екі мәселенің болғаны аян. Біріншіден, Тоқаев арқылы Өтемұратов-Саудабаев тобы билікке ие болды. Өздеріне қажетті инвесторларды елге тартып, өндіріс ошақтары мен экономиканың бірқатар салаларына қол жеткізді. Екіншіден, Тоқаев премьер-министр атанған 1999 жыл ауыр экономикалық дағдарыстан басталды. Ә.Қажыгелдиннің тұсында елге келген инвесторлардың қатары кеміді. Ел экономикасы құлдырап, өндіріс ошақтарының жұмысы тоқтады. Осындай қиын-қыстау кезеңде халықаралық ұйымдармен байланысы мықты, шетелдік инвесторларды өзіне тартатын адам ел билігіне қажет болды. Сондықтан президент әлемдік дипломатиядағы танымал саясаткер, шетелде беделі бар Қасым-Жомарт Тоқаевты премьердің тағына лайықты деп тапты. Ең қызығы, экономикалық мамандығы болмауына қарамастан Тоқаев қаржы саласын, әлеуметтік жағдайды біршама тұрақтандырып, елге оң өзгерістер алып келді. Либералды-демократиялық қозғалыс та Қасым-Жомарт Кемелұлының кезінде басталды. Мұхтар Әблязов, Ғалымжан Жақиянов, Ораз Жандосов, Болат Әбілев бастаған «жастүріктер» бетімен кеткен Рахат Әлиевке, бүгінгі билік жүйесіне қарсы тұрып, «Қазақстанның демократиялық таңдауы» республикалық қозғалысын құрды. Оларды Алтынбек Сәрсенбайұлы, Төлен Тоқтасынов, Жаннат Ертілесова, Зәуреш Батталова тәрізді қайраткерлер қолдап, елде оппозициялық ірі қозғалыс құрылды.
Бірнеше министрдің, әкімнің, депутаттардың басын қосқан қозғалыстың құрылуы Н.Назарбаев билігіне қатер төндірді. Жоғары билік оларды тоқтатудың түрлі амалдарын қарастырды. Тоқаев үкіметіндегі шенеуніктердің билік режиміне қарсы шығуы Қасым-Жомарт Кемелұлының өзіне ауыр соққы болғаны ақиқат. Ашу- ызаға булыққан премьер-министр ҚДТ- ны құрушыларды қатаң айыптап, оларды саясаттағы «киндер-сюрпризге» балады. Вице-премьер Ораз Жандосовты, еңбек және әлеуметтік қорғау министрі Әлихан Бәйменовті, Павлодар облысының әкімі Ғалымжан Жақияновты,қорғаныс министрінің орынбасары Жаннат Ертілесованы қызметтен босатуды талап етті. «Я обращаюсь к главе государства с настоятельной просьбой сместить со своих должностей непрофессионалов и интриганов, работающих в его окружении... пришло время служить стране, а не прислуживать сторонним хозяевам. Пришло время заниматься реальным делом, а не политиканством... Если президент не примет мои предложения по кадровым вопросам, то в отставку уйду я сам», – деп мәлімдеді Қ.Тоқаев. Мұндай мәлімдемені ол Дариға мен Рахаттың күштеуімен, олардың папаларының қолдауымен жасағанын қудаланғандар ашық айтады. Президент оның «өтінішін» орындады, әрине. Тоқаев атаған шенеуніктердің барлығын қызметтен босатты. Бірақ, бұдан кейін Қ.Тоқаевтың өзі де премьер-министр болып қала алмады. Қоғам үшін оның премьер-министр қызметінде қаншалықты ұзақ отырғаны маңызды емес, әрине. Бастысы – Тоқаевтың таңдауы болды. Тәжірибелі саясаткер, дипломат әділеттілік пен демократияны емес, Н.Назарбаев билігінің авторитаризмін қалады. Ақорда Қасым-Жомарт Кемелұлын екі мақсатта сәтті пайдаланды. Біріншіден, жоғарыда атап өткеніміздей, шетелдік инвесторларды тарту мәселесі болса, екіншіден, оны «жастүріктерге» қарсы қойды. «Караван» газетіне берген сұхбатында ол ҚДТ-ның әрекетін сынап, оларға тосқауыл қою қажеттігін мәлімдеді. «Казахстан движется в сторону демократии. Попытки искусственно ускорить этот процесс приведут к противоположному результату. Давно замечено: революции придумывают мыслители, делают бандиты, а плодами пользуются проходимцы», – деді Қ.Тоқаев. «Қазақстанның демократиялық таңдауы» қозғалысын құрушыларды да Тоқаев қатты сынады. Солардың бірін сынап-мінеп, былай деген-ді: «Есть такие типажи, которые описаны в специальной психологической литературе. Говорю с уверенностью, потому что в свое время изучал эту литературу. Эти люди, как правило, за что ни возьмутся, делают из рук вон плохо, часто терпят неудачи. По разным причинам, например, из-за отсутствия системного образования. Они это понимают и начинают комплексовать. Очень часто эти комплексы используются другими людьми». Саяси белсенділігі үшін бірнеше жылға бас бостандығынан айырылған Мұхтар Әблязовке да тісін батырып, былай деді: «Мухтар Аблязов – насколько умный, настолько безжалостный человек. В свое время через подконтрольные СМИ он занимался настоящим беспределом. Но сейчас он оказался в трудном положении. Защищаться всегда труднее, чем нападать. Поэтому я ему сочувствую. Буду за него рад, если все обойдется», – деді. Бір сөзбен айтқанда, Ақорда Қ.Тоқаевтың президентке берілгендігін пайдаланып, оны демократия туын көтерген саяси күштерге қарсы пайдаланды. Бұған Қ.Тоқаев та көп шыдамады. Ол өз еркімен отставкаға кетті.
Сонымен, Қ.Тоқаевтың премьерлік кезеңі несімен ерекшеленді әрі есте қалды? Біріншіден, ол өзінің «министрлер кабинетінің» басын қоса алмады. С.Терещенконың, Әкежан Қажыгелдиннің, Н.Балғымбаевтың тұсында да шықпаған оппозициялық саяси күштер Қ.Тоқаевтың «кабинетінен» табылды. Оның «командасы» бірлесіп, бірігіп, «бір жеңнен қол, бір жағадан бас» шығара алған жоқ. Дипломат өзінің лидер еместігін, жетекшілік қабілетінің кемшін екендігін көрсетті. Сарапшылар мұны Тоқаевтың үлкен кемшілігі деп бағалады. Екіншіден, Қ.Тоқаев жұрт жадында демократиялық процестерді тұншықтырған, сөз бостандығын, пікір алуандығын шектеген әрі оны жазалаған топтың ішінен табылған шенеунік ретінде қалды. Үшіншіден, Қасым-Жомарт Кемелұлы ҚДТ-ны құрушыларды жазалау арқылы Н.Назарбаевтың ғана емес, Р.Әлиев пен Д.Назарбаеваның да сойылын соқты. Қарапайым жұртшылық мұны да ұмыта қоймас. Оған Тоқаевтың Р.Әлиев, Д.Назарбаева құдіретті болып тұрған шағында олармен Венада жасырын кездескенін қосыңыз. Ол кезде бұлар не туралы сөйлесті? Не жағдайды талқылады? Қысқасы, Қ.Тоқаев шешуші сәтте Рахат пен Дариғаның жағына шықты. Р.Әлиевтің қазіргі жай-күйіне қарап, мұның үлкен саяси қателік болғанын Тоқаевтың өзі де түсінген шығар.
Қ.Тоқаевты басқа шенеуніктерден ерекшелейтін екі қасиетін атап өткен жөн. Оны жақсы білетін адамдардың айтуынша, дипломат басқа шен-шекпенділер сияқты қонаққа баруды ұнатпайтын көрінеді. Асықпай, аптықпай ұзақ жаяу жүргенді және кітап оқығанды жаны сүйетін сияқты. Демек, ол кісі осы мінезінің арқасында қазақстандық саясатта жиі болып жататын айтыс-тартыстардан аулақ қалып жүреді. Оның екінші қасиеті – өзге шенеуніктер тәрізді жемқорлыққа белшесінен батпағаны. Оның туысқандары да жоғары лауазымды қызметтер атқармайды. Тоқаевтың туған інісі Бақыт Шабарбаев Қазақстанның Пәкістандағы Төтенше және өкілетті елшісі қызметін атқарады. Бірақ, оны Қасым-Жомарт Кемелұлы бірден мұндай қызметке жайғастырған жоқ. Дипломатиялық қызметтің саты-сатысынан өткізді алдымен. Туған жездесі Әміртай Ізбастин сыртқы істер министрлігінде жұмыс істегенімен, ауыз толтырарлықтай ірі қызмет атқармайды. Осыдан бірнеше жыл бұрын Алматыдағы СІМ-нің бұрынғы ғимараты Қ.Тоқаевтың қарындасының меншігі екендігі анықталды. Бұған қатысты дау көтерілді сонда. Қысқа ғана уақыттың ішінде қаланың орталығындағы кеңсе Алматы әкімшілігінің меншігіне қайтарылды. Биліктегі көптеген шенділердің түйені түгімен жұтып жатқанын назарға алсақ, Тоқаев «сүттен ақ, судан таза» болмаса да, аса көп құнықпаған шенеунік екені рас.
Қ.Тоқаевтың президент бастамасын жарғақ құлағы жастыққа тимей қолдаса да, оның ұлт мәселесі төңірегіндегі негізсіз әрі қате идеяларын қолдамайтыны айқын. Мәселен, ол «қазақстандық ұлт» саясатын қабылдамайтынын ашық әрі анық айтқан болатын. «Қазақстандық ұлт» саясатын мүлде қабылдауға болмайды. Ұлтты «шала қазақ» және «нағыз қазақ» деп те бөлуге қақымыз жоқ», – дейді дипломат. Осының өзі көп нәрсені аңғартады. Білімді әрі тәжірибелі саясаткер «қазақстандық ұлтты» неге, не үшін қолдамады? Себебі, мұның астарында ұлтты жоюға бағытталған саясат жатқанын, қазақты құрдымға кетірудің бірден-бір жолы осы екенін ол жақсы түсінеді. Әрі Қ.Тоқаев – белгілі де абыройлы жазушының баласы. Оның әкесі Кемел Тоқаев – өмірдің қиындығын көрген, соғыстың ауыртпалығын тартқан тұлға. Туған-туысқандарынан ерте айырылған, ақиқаттың да, адалдықтың да, қайырымдылық пен шапағаттың да қадір-қасиетін білетін жазушы. Терең білімді, парасатты әкенің тәрбиесін көрген Қасым-Жомарттың да ұлтты жою қылмысына қолы бармайтыны анық.
ҚДТ-ны құрушыларды айыптап, оларды жазалауға қатысқан Тоқаевтың өзінің кейбір теріс әрекетіне өкінетіні де байқалады. ЕҚЫҰ төрағалығына қатысты белгілі бір басылымға берген сұхбатында ол мынаны айтты: «Если говорить о председательствовании в ОБСЕ, то очень многое будет зависеть от того, как будут развиваться внутренние процессы в нашей стране. С рецидивами прошлого - обезглавливанием собак на территории редакций газет, стрельбой по телевизионным кабелям, прессингом в отношении журналистов – в такой организации, как ОБСЕ, ничего не добиться». Тоқаев суреттеген оқиғалардың бәрі де өзінің үкіметті басқарған тұсында болды. «Республика» газетінің редакциясына иттің өлексесін байлап кету, «Таң» телеарнасына шабуыл жасау ҚДТ-ға қысым көрсету үшін жасалғаны айқын. Ол кезде Тоқаев бұған қарсы бір ауыз сөз айта алмады. Бірақ, Қ.Тоқаев мұның дұрыс еместігін, сөз бостандығын тұншықтырып, қудалау науқанын бастауға болмайтынын ашық айтып отыр. Бұл нені аңғартады? Тоқаевтың авторитаризмді іштей қолдамайтынын, бұған наразы екенін көрсетеді. Бірақ, бұл мәселені үлкен деңгейде көтеріп, бұған қарсы өз үнін жеткізуге Тоқаев қауқарсыз. Оған күш-қуаты да, ішкі ерік-жігері де жетпейді.
Бірқатар БАҚ өкілдері Қасым-Жомарт Кемелұлының католиктер мен еврей әлеміне жақындығы туралы айтты. «Рим Папасының Қазақстанға жасаған тұңғыш сапарын ұйымдастырған – Тоқаев» деп жатады олар. Мұны Сенат төрағасының өзі де жасырмайды. Ол Рим Папасының елімізге жасаған сапары Қазақстанға шапағатын тигізгендей былай деді: «Некоторые казахстанцы даже перешли в католичество. Эта религия становится популярной среди казахской молодежи». Тоқаевша айтқанда, қазақ жастарының арасында католик дінінің танымал болуы үлкен жетістік екен. Бірақ бұл дінді Қазақстанға алып келудің, оны қазақтың арасында кеңінен насихаттау кімге керек еді? Біздің жастарымыз пұтқа табынып, құбыжықтарды пір тұтып жүрсе бір сәрі. «Елге өркениет әкеліп, халықтың көзін аштық» дейтін. Ал «католик діні танымал болып келе жатыр» деп қуанудың не жөні бар еді? Қ.Тоқаевтың Рим Папасының етегін құшырлана сүйіп жатқанын халық теледидардан бір емес, бірнеше рет көрді. Сонда оған бас ұрудың не қажеті бар еді? Басқа жерде маңғазданып, маңызды болып жүретін Тоқаев Рим Папасын көргенде неге иіліп, «жуасып» сала береді? Рим Папасы Қазақстанға келгенше елімізде қанша католик бар еді? Мұсылмандардың үлес салмағы 70 пайыздан асқанын есепке алсақ, теңіз түбіндегі бір тамшы судай ғана.
Израиль премьер-министрі Ицхак Рабинді жерлеуге қатысқан Тоқаев өзінің кітабында бұл оқиға жайында былай баяндайды: «Во время похорон в Израиле постоянно звучало имя нашего президента. Израильские друзья и коллеги, которые сопровождали меня, говорили о том, насколько мудрое решение принял Президент Казахстана, направив своего специального представителя на похороны в Израиль. Один из высокопоставленных мидовских сотрудников сказал мне: “президента Назарбаева теперь не забудет еврейский народ”. Я, решив поправить его, ответил: ”По всей видимости, речь идет о народе Израиля”. – “Нет, – ответил мой собеседник, - речь идет о еврейском народе, это гораздо более широкое понятие, чем народ Израиля». Бір қарағанда бұдан кемшін ештеңе де таба алмайсыз. Бірақ, Қ.Тоқаев бұл туралы не үшін жазды? Еврейдің ұлылығын, оның шекарасы да, шегі де Израильмен ғана шектелмейтінін аңғарту үшін. Қазаққа қатысты осыны айтар ма еді ол кісі? Әй, қайдам. Себебі, Тоқаевтың қайын жұрты еврей ұлтының өкілдері деген мәселе айтылып жүр. Біржолата Мәскеуге көшкен Надежда Давыдовна да, Швейцарияда тұратын Тоқаевтың ұлы Тимур да Қазақстанға көп келе бермейді.
«Қазақстанның келесі президенті Тоқаев болады» деген сыңайдағы әңгімелер айтылғанымен, бұған сену қиындау. Мемлекет басқаруға Қасым-Жомарт Кемелұлының харизмасы да, көшбасшылығы да жетпейді. Бұл – анық. Саясатта түрлі жағдайлар болып жатады, әрине. Бірақ, логикалық тұрғыдан бұған илана алмаймыз. Себебі, Тоқаев өмір бойы «жетектегі бала» сияқты болды. Оның қызметі тапсырманы орындаумен шектелді. Мойнына артылған шаруалармен айналысты. Тоқаевтың өзі де мұны жақсы түсінетін тәрізді. Өзі де ел басқаруға көп ұмтылмайды. Оған серуен құрып, кітап оқыған әлдеқайда жайлы әрі ыңғайлы. «Тек жүрсең, тоқ жүресің. Домаланып көп жүресің».
Жанболат МАМАЙ
